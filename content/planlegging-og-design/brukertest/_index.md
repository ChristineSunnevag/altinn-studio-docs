---
title: Brukertest
description: Gjennom brukertester måler du om det du lager treffer brukernes behov. Det er en god investering å gjøre dette tidlig i prosjektet, slik at du ikke bruker penger på å utvikle en løsning som ikke løser utfordringene.
weight: 10
---

Å brukerteste trenger ikke være veldig avansert, hverken med tanke på oppsett eller antall testpersoner. En tommelfingerregel er at hvis du har testet på fem personer har du funnet 80 % av brukervennlighetsfeilene (Jacob Nielsen, 2000).

Etter en brukertest vil det være ting å justere på. Det kan være større ting slik som navigasjon og flyt, men også små justeringer som har mye å si for om brukeren får til å løse det de skal ha gjort, slik som språk eller mindre endringer i interaksjonsdesignet. Hvis det er behov for å gjøre større endringer kan det være lurt å ta en ny brukertest for å sjekke om justeringene har ønsket effekt.

Et tegn på om du har lykkes å lage en løsning som treffer brukernes behov er hvis de fleste brukerne i brukertesten klarer å gjennomføre det de skal ha gjort på nettstedet eller løsningen din uten hjelp, og innenfor en fornuftig tidsramme. 

## Brukertesting i Figma

Har du satt opp en prototype i Figma ved hjelp av vårt [Prototype-Kit](/prototypekit)? Flott! Da kan du benytte denne til brukertesting! 

Dersom du har lagt til flere steg i ditt skjema, må du huske å lenke mellom disse stegene. Dette gjør du ved å velge "Prototype" oppe til høyre i Figma. Marker en ramme eller en knapp og legg merke til den lille hvite dotten som vises til høyre på det du markerte. Denne dotten kan du ta tak i og dra til rammen du ønsker å gå til. 

Trykk på Play-knappen øverst til høyre for å spille av prototypen. Tada! Det lille blå Play-ikonet viser hvor prototypen skal starte. Du kan dra det til den rammen du ønsker skal være det første skjermbildet. 

For å dele filen med testerne velger du “Share” oppe til høyre i vinduet. Du kan enten velge at filen skal være åpen for alle som har lenken, eller at kun inviterte (via epost) skal få tilgang. 

## Gode råd for brukertesting

1. **Test tidlig med reelle brukere** Brukervennligheten kan kun måles om den blir testet på målgruppen til løsningen. Å teste tidlige gjør det billigere å fikse eventuelle problemer som avdekkes.
1. **Ufarliggjøre testen** Forklar testdeltageren at hensikten ikke er å teste hvor flinke de er, men at hovedfokuset er på å avdekke eventuelle feil med tjenesten, slik at den kan bli enda bedre.
2. **Be testpersonen om å tenke høyt.** For noen vil det å «tenke høyt» komme av seg selv, mens andre trenger et par påminnelser innimellom. Ikke still ledende spørsmål, men vis at du ønsker å høre testpersonens tanker og tilbakemeldinger. 
3. **Vær lyttende** Husk å gi testpersonen rom for tenkepauser og ha først og fremst en lyttende posisjon. Avsett god tid, så du unngår stressende stemning. 
4. **Minn deg selv på formålet med testen** Tilbakemeldinger fra testdeltager kan fort oppfattes som kritikk mot eget arbeid, minn deg selv på at du ønsker jo tross alt at tjenesten skal bli så bra som mulig.

